<div dir="rtl">

# هدف‌های کمکستان

در این‌جا، فهرستی از هدف‌ها و آرمان‌هایی که کمکستان دنبال می‌کند (و باید دنبال کند)، آورده شده است. بدیهی است که در پس هر هدفی، یک مشکلی هست؛ پس، مشکل‌ها نیز، در کنار هدف‌ها، آورده شده‌اند.

## آرمان‌ها

این آرمان‌ها، به کمک هدف‌هایی که در آینده خواهند آمد، محقق خواهند شد (ان‌شاءالله).

### مرجعی برای پیشرفت در کمک‌استادی

آرمان اصلی کمکستان، این است که بتواند در زمینه‌ی کمک‌استادی، مرجعی برای کمک‌استادان و دانشجویان باشد؛ و از این طریق، مشکل‌های موجود در این زمینه بتواند برطرف شود. هم‌چنین، به صورت کلی، پیشرفت روزافزون و تحول‌خواهانه‌ی کمک‌استادان و دانشجویان، آرمان کمکستان است.

### رسیدن به آرمان‌های اسلامی و انسانی، از جمله عدالت

اگرچه این آرمان، بسیار سنگین و بزرگ به نظر می‌رسد، اما باید در جهت رسیدن به آن کوشید. شاید بزرگ‌ترین آن، همان عدالت باشد.

از همین رو، احتمالا در طول مسیر، نیاز به افراد خبره و نخبه‌ای داریم که بتوانند ما را در رسیدن به این مهم، یاری برسانند. در نتیجه‌ی این، مشارکت کمکستان، نباید تنها به افرادی که در همین زمینه فعالیت دارند، بسنده کرد.

**نکته:** نقش کمکستان در این آرمان، بیش‌تر علمی و تجربه‌ای است. در نتیجه، این‌طور نیست که هر حرکت و فعالیتی که به کمک یا پشتوانه‌ی کمکستان انجام می‌شود، در جهت این آرمان خواهد بود. بلکه، کمکستان، خواسته یا ناخواسته کمک خواهد کرد که پیشروی به‌سوی این آرمان، ساده‌تر و هموارتر باشد و جهت‌دهی بیش‌تری در این سو انجام بپذیرد.

## هدف‌های اصلی

**نکته:** تلاش شده است هدف‌ها به ترتیب اولویت، آورده شوند.

### انتقال تجربه‌های کمک‌استادان

یکی از مشکل‌های کنونی، این است که، پس از این‌که گروهی از کمک‌استادان، در درسی، دسته‌ای از فعالیت‌ها را انجام دادند و تجربه‌هایی در آن کسب کردند، این تجربه به ضعیف‌ترین شکل ممکن به گروه‌های دیگر (بعدی) انتقال می‌یابد. به بیان بهتر، عمده تجربه‌ی هر گروه، زیر خاک دفن می‌شود.

از همین رو، یکی از هدف‌های اصلی کمکستان، این است که این تجربه، گروه به گروه، و به اصطلاح، نسل به نسل، منتقل شود.

### پیشگیری از ترس و تردید کمک‌استادان تازه‌کار

یک مشکل، این است که، فردی که کمک‌استادی تازه‌کار است، یا می‌خواهد کمک‌استاد شود، یا اصلا چنین چیزی به ذهن‌اش خطور می‌کند، ترس و تردید در او ایجاد خواهد شد. البته بخش بزرگی از این، طبیعی است.

ریشه‌ی این ترس، اگر بخواهیم ریز بررسی کنیم، می‌تواند گسترده باشد. احتمالا اصلی‌ترین دلیل، ناآگاهی است. این موضوع را می‌توان به دو شیوه‌ی مستقیم و غیرمستقیم، کاهش داد.

با خواندن مستندها و نوشته‌های کمکستان، و آگاهی یافتن از بخش‌های گوناگون، به صورت مستقیم، این مشکل برطرف خواهد شد. رفع این مشکل به صورت غیرمستقیم نیز، می‌تواند درگاه‌های گوناگونی داشته باشد؛ مانند این‌که از حجم فشارهای وارد بر یک کمک‌استاد (به کمک روش‌هایی مانند افزایش شمار کمک‌استادها یا بهره‌گیری از شیوه‌ی درختی در گروه کمک‌استادان) کاسته شود (و البته این موضوع به اطلاع او برسد). چون در این‌جا، هدف، توضیح هدف‌هاست، بیش از این به این موضوع نمی‌پردازیم.

### آگاهی‌بخشی به دانشجویان

یکی از هدف‌های مهم کمک‌استادی، پیشرفت دانشجو در زمینه‌های گوناگون، از جمله صرفا در آن درس، است. اما، گاهی مانع‌هایی هست که سبب می‌شود دانشجویان، آن‌گونه که باید و شاید، به این مهم دست پیدا نکنند. یکی از مهم‌ترین مانع‌ها، ناآگاهی دانشجویان در زمینه‌های گوناگون است.

بخش بزرگی از این ناآگاهی، به نبود یک دید کلی برمی‌گردد که دانشجویان باید درباره‌ی درس، بازار کار، مهارت‌های مورد نیاز و ارتباط میان این‌ها داشته باشند. بخش دیگری از آن، به ندانستن هدف و سودمندی فعالیت‌های کمک‌استادان؛ که البته بی‌ربط به بخش پیشین نیست.

دادن این دید، بسیار ضروری است. در صورت نبود آن، برخی دانشجویان، ممکن است بپندارند که یک یا چند فعالیت از گروه کمک‌استادان، به جهتی غیر از سود رساندن به دانشجویان انجام می‌پذیرد.

از همین رو، بهترین کار، دادن این دید به شکل پیشگیرانه است. ممکن است در طول درس نیز، نیاز باشد تا این آگاهی به دانشجو داده شود، اما پیشگیری، ارجح است.

**نکته:** البته، این اصلا به معنی گرفتن روحیه و توانایی مطالبه‌گری درست از دانشجو نیست. بلکه، اگر دانشجو مطالبه‌گری نادرستی (مثلا با رعایت نکردن ادب و احترام، یا به سبب فهم اشتباه از موضوعی) کرد، باید او را در همان زمینه، آگاه ساخت.

### هم‌رسانی پیشنهادهای تجربه‌نشده

گاهی، پیش می‌آید که فکری یا پیشنهادی برای پیش‌برد کاری در کمک‌استادی هست، اما تاکنون اجرایی نشده است. در این صورت، خوب است که این پیشنهاد در انجمنی بزرگ‌تر، که آن کمکستان باشد، مطرح شود. پس از طرح آن، می‌توان درباره‌ی چالش‌ها، مزیت‌ها و ایرادهای آن گفت‌وگو کرد، آن را امکان‌سنجی و بررسی کرد. سپس، یا بدون پیمودن این مرحله‌ها، اگر فرصت آن فراهم است، می‌توان آن را عملی کرد.

خوبی دست‌یابی به این هدف، آن است که، فردی یا گروهی که انجام این کار برای‌شان ممکن نیست نیز، می‌توانند چنین پیشنهادی را با دیگران هم‌رسانی کنند. برای نمونه، نویسنده‌ی این پیشنهاد می‌تواند گروهی از دانشجویان، گروهی از کمک‌استادان که انجام آن کار برای‌شان ممکن نیست (مثلا به خاطر ریسک زیاد یا سنگینی کار)، یک یا جمعی از استادان، یا حتی انواع دیگر دانشگاهیان و یا حوزویان باشند.

### آگاهی‌بخشی به کمک‌استادان

این مورد، با هدف انتقال تجربه، متفاوت است؛ چراکه ممکن است اطلاعاتی که در کمکستان موجود است، تجربه‌ی کمک‌استادان دیگر نباشد. در کنار این تجربه‌ها، می‌تواند اطلاعات مدیریتی، روان‌شناسی و دیگر موضوعات، در چارچوب آرمان‌های بیان‌شده، قرار بگیرد و کمک‌کننده باشد.

### حل مشکل‌های فوری و غیرفوری کمک‌استادان

این هدف، با هدف‌های دیگر غالبا مشترک است، اما بیان آن سودمند است.

گاهی، در یک درس، مشکلی یا مسئله‌ای پیش می‌آید که فوری است و نیاز به عملکرد سریع همه یا بخشی از کمک‌استادان دارد؛ یا، گاهی، این مشکل غیرفوری است. در هر دو صورت، ممکن است دسترسی به استاد یا کمک‌استادان باتجربه‌تر، هزینه‌بر و زمان‌بر باشد. کمکستان، به کمک اطلاعاتی که درون خود ذخیره دارد، می‌تواند این نیاز را با سرعت و زمان بهتر برطرف سازد. حتی، ممکن است در آینده‌ای نزدیک، کمکستان انجمنی از کمک‌استادان (و حتی افراد دیگر) را درون خود داشته باشد که، در صورت مستند نبودن آن مشکل، بتوانند به کمک‌استادانی که نیاز به حل این مشکل دارند، کمک برسانند.

## هدف‌های جانبی

### رابطه‌ی میان‌دانشگاهی

کمکستان، به طور کلی، می‌تواند مرجع خوبی برای ارتباط میان‌دانشگاهی کمک‌استادان باشد. این ارتباط، به خودی خود منجر به پیشرفت کمکستان و کمک‌استادان خواهد شد.

### گسترش زبان فارسی

یکی از هدف‌های کناری کمکستان، گسترش زبان فارسی است. هرچند، ممکن است سهم کمکستان در این جهت، اندک باشد.

### فارسی‌سازی برخی از واژگان غیرفارسی

برخی از واژگان، به صورت غیرفارسی (بیش‌تر انگلیسی) به کار برده می‌شوند. این واژگان، چهره‌ی زبان فارسی را تا حدی از زیبایی در بیاورند (جای گفتن دلیل‌های آن در این‌جا نیست). در نتیجه، یکی از هدف‌ها، رایج کردن واژگان فارسی (و حتی بهتر، فارسی سره) به جای معادل‌های غیرفارسی آن‌هاست.

**نکته:** به کار بردن واژگان جایگزین، در ابتدا، دشوار به نظر می‌رسد؛ هم برای به‌کاربرنده و هم برای مخاطب. این، طبیعت انسان است که به هر چیزی عادت کند. اما، پس از استفاده از این واژگان، خودبه‌خود و بدون توجه، خوانندگان و شنوندگان، این واژگان را به کار خواهند برد. پس، بهتر است کمترین نگرانی در به کار بردن این واژگان به خرج دهیم.

</div>
